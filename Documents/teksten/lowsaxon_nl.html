
<html>

<head>
<title>Behoud van het Nedersaksisch</title>
</head>

<body>

<h1>Behoud van het Nedersaksisch</h1>
<h3>Door Kenneth Rohde Christiansen<br>
Vertaling en bewerking door Mathieu van Woerkom</h3>

<p>Nedersaksisch' is een verzamelnaam voor de dialecten van Noordoost-Nederland: 
de provincies Groningen, Drenthe, Overijssel en de regio's Stellingwerf en de 
Achterhoek. De Veluwe vormt een overgangsgebied tussen Nedersaksische en Hollandse 
(of Utrechtse) dialecten. Bovendien maken de dialecten in Noord-Duitsland (ook wel 
Nederduits genoemd) ook deel uit van het Nedersaksisch.</p>

<p>Het Nedersaksich sterft uit, dat is een feit dat we onder ogen moeten zien. Wat zijn nu 
de overlevingskansen van deze streektaal? Het verleden leert ons, dat het voor een taal 
erg belangrijk is om in geschreven vorm gebruikt te worden. Er zijn in Nederland al enkele 
pogingen geweest om een schrijfwijze voor bepaalde regionale dialecten op te zetten. 
Hierdoor bestaat tegenwoordig een behoorlijke hoeveelheid geschreven bronnen: poëzie, 
romans, geschiedenisboeken, kinderboeken etc. Dit is van groot belang en kan bijdragen 
aan het overleven van het Nedersaksisch.</p>

<p>Het probleem is echter, dat jongeren in steeds mindere mate het dialect van hun ouders 
leren. Dit heeft tot gevolg dat het dialect niet wordt doorgegeven aan toekomstige generaties. 
Dit heeft  meerdere oorzaken, en we moeten kijken in hoeverre we deze oorzaken kunnen 
aanpakken. Dit document bevat daartoe enkele ideeën en theorieën.</p>

<p><b>Erkenning</b><br>
Kijkend naar mezelf, opgegroeid met het spreken van het Deense dialect van Jutland (en 
veelvuldig geplaagd en verbeterd), heb ik vrij heldere ideeën over wat jongeren interesseert 
en raakt. Erkenning is het sleutelwoord. Dit blijkt alleen al uit het feit dat er sprake 
is van een kleine opleving sinds het Nedersaksisch in Nederland (1997) en in Duitsland 
(1999) erkend is als officiële taal. Het is dus nu de vraag waardoor erkenning voor een 
taalvariant toeneemt. Voorbeelden in andere regio's laten zien dat, naast een officiële 
erkenning, een gestandaardiseerde spelling cruciaal kan zijn. Als een taal een algemeen 
geaccepteerde, eenduidige spelling heeft, kan het worden gebruikt in alle mogelijke 
(geschreven) situaties. Dit betekent een enorme vooruitgang t.o.v. het enkel schrijven 
in een lokaal dialect.</p>

<p>Het ontwikkelen van een gestandaardiseerde spelling heeft echter een aantal haken en ogen. 
Ten eerste vergt het een enorm paradigmawisseling: mensen moeten leren om met andere ogen 
naar hun streektaal te kijken. Voor velen zal dit moeilijk zijn, aangezien zij juist in het 
Nedersaksisch geïnteresseerd zijn geraakt wegens hun eigen dorpsdialect. Het specifiek 
willen schrijven van het dorpsdialect spoort niet met de wens om te komen tot een duurzaam 
voortleven van het gehele Nedersaksisch in de vorm van gestandaardiseerde teksten.</p>

<p><b>Omgaan met regionale verschillen</b><br>
Wat kunnen we hieraan doen? Ten eerste kunnen we een kijkje nemen in Noorwegen, waar sprake 
is van een unieke taalsituatie. In Noorwegen is het algemeen geaccepteerd om dialect te 
spreken. Het wordt zelf niet gewaardeerd als mensen hun dialect proberen te verbergen! 
Een deel van de oorzaak hiervan ligt in het schrijfsysteem. In het gestandaardiseerde Noors 
kent ieder woord één enkele voorkeursvorm, daarnaast bestaan er ook nog alteratieve vormen 
die naar believen gebruikt kunnen worden. Bijvoorbeeld: Noors voor het bed' is sengen', 
maar daarnaast zijn de vormen senga' en sjenga' ook toegestaan. Dit is erg handig. Het 
is namelijk mogelijk om, met behulp van de voorkeursvormen, een heel algemeen Noors te 
schrijven dat voor iedereen goed leesbaar is. Voorbeelden hiervan kunnen schoolboeken of 
kranten zijn. Het is echter ook mogelijk om romans of poëzie te schrijven in je eigen 
dialect (of althans iets dat daar sterk op lijkt) door gebruik te maken van de alternatieve 
vormen.<br>
Het enige nadeel van dit Noorse systeem is dat te veel verschillende altarnatieve vormen het 
geheel niet overzichtelijk maakt. Het wordt namelijk lastig om bijvoorbeeld schoolwerk na 
te kijken. Als gevolg hiervan, worden de minder gebruikte alternatieve vormen niet in 
officiële woordenboeken opgenomen.</p>

<p>Momenteel volgt het Gronings woordenboek dit Noorse voorbeeld min of meer. Er staan, waar 
nodig, alternatieve vormen voor elk woord. Er zijn echter geen woorden als voorkeursvorm 
aangemerkt. Dit betekent dat als ik een Gronings boek zou willen schrijven, ik eerst moet 
beslissen welk dialect ik ga gebruiken. Wellicht, echter, wil ik juist álle Groningers 
tegelijk aanspreken... Als nu bepaalde vormen als voorkeursalternatief zouden worden 
aangemerkt (die tezamen dan een soort Algemeen Gronings vormen) wordt het wél mogelijk om 
algemene vormen te gebruiken en iedereen tegelijk aan te spreken. Misschien niet in hun 
dorpsdialect, maar wel in iets dat daar dicht in de buurt komt!</p>

<p>Ik zie een standaardisering van de spelling (dus het aanwijzen van voorkeursvormen, 
natuurlijk náást enkele alternatieve vormen) als een eerste stap richting meer erkenning 
voor de taal. Dit zou bijvoorbeeld betekenen dat het mogelijk wordt om algemeen materiaal 
geproduceerd zou kunnen worden. Het betekent echter ook dat bijvoorbeeld het geschreven 
Gronings zich in een meer algemene richting zal ontwikkelen, maar liever dat dan volledig 
uitsterven...</p>

<p>Een regionale afstemming van een meer algemene spelling is een welkome stap voor Gronings, 
Drents, Twents etc. De volgende stap is daarna mijns inziens om te bekijken of deze 
verschillende regionale talen dan samengevoegd kunnen worden tot een wat algemener 
Nedersaksisch schijfsysteem. Wellicht is het lastig om het gehele Nedersaksische gebied 
van Noordoost-Nederland samen te voegen tot één schrijftaal, maar als er uiteindelijk 
maximaal twee Nedersaksische schrijfvarianten zouden kunnen bestaan, zou dat geweldige 
stap voorwaarts zijn. Een gestandaardiseerd voortbestaan is namelijk altijd beter dan 
gewoonweg verdwijnen...</p>

<p><b>De praktische kant</b><br>
Als een bepaalde vorm van standaardisatie plaats heeft gevonden, is het tijd om te kijken 
naar de praktische kant van de zaak. In mijn ogen zijn spellingcontroleprogramma's op de 
computer erg belangrijk. Veel taalgebruikers maken gebruik van de computer, en een 
automatische spellingcontrole kan dan erg handig zijn. Om de drempel zo laag mogelijk te 
houden, moeten we proberen om dit gratis beschikbaar te maken.</p>

<p>Ook voor het internet neemt de populariteit toe. Aangezien dit medium onuitputtelijk, 
gratis en goed bereikbaar is, moeten we hier voordeel van nemen. De stichting Drentse 
Taol heeft al een mooie website (www.drentsetaol.nl). Misschien is het mogelijk om een 
soortgelijke website te maken voor het hele Nedersaksische taalgebied, met de mogelijkheid 
om het tot een ontmoetingspunt voor dialectsprekers, inclusief jongeren. Wellicht kunnen 
bestaande websites als die van de Federatie SONT (www.sont.nl) of Lowlands-L 
(www.lowlands-l.net) voeldoen aan deze behoefte. Op deze manier is het mogelijk om 
evenementen aan te kondigen, spellingcontroleprogramma's te distribueren, spelling lessen 
geven etc. Ook een soort forum waar mensen berichten kunnen achterlaten behoort tot de 
mogelijkheden. Het zou helemaal mooi zijn als zoiets samen met de Duitse sprekers van het 
Nedersaksisch georganiseerd zou kunnen worden. Een dergelijke site is een goede manier om 
sprekers van het Nedersaksisch in Nederland, Duitsland maar zelfs wereldwijd te verenigen.</p>

</body>
</html>

